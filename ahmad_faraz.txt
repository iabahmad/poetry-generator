sunā hai log use aañkh bhar ke dekhte haiñ 
so us ke shahr meñ kuchh din Thahar ke dekhte haiñ 
sunā hai rabt hai us ko ḳharāb-hāloñ se 
so apne aap ko barbād kar ke dekhte haiñ 
sunā hai dard kī gāhak hai chashm-e-nāz us kī 
so ham bhī us kī galī se guzar ke dekhte haiñ 
sunā hai us ko bhī hai sher o shā.irī se shaġhaf 
so ham bhī mo.ajize apne hunar ke dekhte haiñ 
sunā hai bole to bātoñ se phuul jhaḌte haiñ 
ye baat hai to chalo baat kar ke dekhte haiñ 
sunā hai raat use chāñd taktā rahtā hai 
sitāre bām-e-falak se utar ke dekhte haiñ 
sunā hai din ko use titliyāñ satātī haiñ 
sunā hai raat ko jugnū Thahar ke dekhte haiñ 
sunā hai hashr haiñ us kī ġhazāl sī āñkheñ 
sunā hai us ko hiran dasht bhar ke dekhte haiñ 
sunā hai raat se baḌh kar haiñ kākuleñ us kī 
sunā hai shaam ko saa.e guzar ke dekhte haiñ 
sunā hai us kī siyah-chashmagī qayāmat hai 
so us ko surma-farosh aah bhar ke dekhte haiñ 
sunā hai us ke laboñ se gulāb jalte haiñ
so ham bahār pe ilzām dhar ke dekhte haiñ 
sunā hai aa.ina timsāl hai jabīñ us kī 
jo saada dil haiñ use ban-sañvar ke dekhte haiñ 
sunā hai jab se hamā.il haiñ us kī gardan meñ 
mizāj aur hī laal o guhar ke dekhte haiñ 
sunā hai chashm-e-tasavvur se dasht-e-imkāñ meñ 
palañg zāviye us kī kamar ke dekhte haiñ 
sunā hai us ke badan kī tarāsh aisī hai 
ki phuul apnī qabā.eñ katar ke dekhte haiñ 
vo sarv-qad hai magar be-gul-e-murād nahīñ 
ki us shajar pe shagūfe samar ke dekhte haiñ 
bas ik nigāh se luTtā hai qāfila dil kā 
so rah-ravān-e-tamannā bhī Dar ke dekhte haiñ 
sunā hai us ke shabistāñ se muttasil hai bahisht 
makīñ udhar ke bhī jalve idhar ke dekhte haiñ 
ruke to gardisheñ us kā tavāf kartī haiñ 
chale to us ko zamāne Thahar ke dekhte haiñ 
kise nasīb ki be-pairahan use dekhe 
kabhī kabhī dar o dīvār ghar ke dekhte haiñ 
kahāniyāñ hī sahī sab mubālġhe hī sahī 
agar vo ḳhvāb hai tābīr kar ke dekhte haiñ 
ab us ke shahr meñ Thahreñ ki kuuch kar jaa.eñ 
'farāz' aao sitāre safar ke dekhte haiñ 

ranjish hī sahī dil hī dukhāne ke liye aa 

aa phir se mujhe chhoḌ ke jaane ke liye aa 

kuchh to mire pindār-e-mohabbat kā bharam rakh 

tū bhī to kabhī mujh ko manāne ke liye aa 

pahle se marāsim na sahī phir bhī kabhī to 

rasm-o-rah-e-duniyā hī nibhāne ke liye aa 

kis kis ko batā.eñge judā.ī kā sabab ham 

tū mujh se ḳhafā hai to zamāne ke liye aa 

ik umr se huuñ lazzat-e-girya se bhī mahrūm 

ai rāhat-e-jāñ mujh ko rulāne ke liye aa 

ab tak dil-e-ḳhush-fahm ko tujh se haiñ umīdeñ 

ye āḳhirī sham'eñ bhī bujhāne ke liye aa

ab ke ham bichhḌe to shāyad kabhī ḳhvāboñ meñ mileñ 

jis tarah sūkhe hue phuul kitāboñ meñ mileñ 


DhūñDh ujḌe hue logoñ meñ vafā ke motī 

ye ḳhazāne tujhe mumkin hai ḳharāboñ meñ mileñ 


ġham-e-duniyā bhī ġham-e-yār meñ shāmil kar lo 

nashsha baḌhtā hai sharābeñ jo sharāboñ meñ mileñ 


tū ḳhudā hai na mirā ishq farishtoñ jaisā 

donoñ insāñ haiñ to kyuuñ itne hijāboñ meñ mileñ 



aaj ham daar pe khīñche ga.e jin bātoñ par 

kyā ajab kal vo zamāne ko nisāboñ meñ mileñ 



ab na vo maiñ na vo tū hai na vo maazī hai 'farāz' 

jaise do shaḳhs tamannā ke sarāboñ meñ mileñ 

is se pahle ki be-vafā ho jaa.eñ 

kyuuñ na ai dost ham judā ho jaa.eñ 

tū bhī hiire se ban gayā patthar 

ham bhī kal jaane kyā se kyā ho jaa.eñ 

tū ki yaktā thā be-shumār huā 

ham bhī TūTeñ to jā-ba-jā ho jaa.eñ 

ham bhī majbūriyoñ kā uzr kareñ 

phir kahīñ aur mubtalā ho jaa.eñ 

ham agar manzileñ na ban paa.e 

manziloñ tak kā rāstā ho jaa.eñ 

der se soch meñ haiñ parvāne 

raakh ho jaa.eñ yā havā ho jaa.eñ 

ishq bhī khel hai nasīboñ kā 

ḳhaak ho jaa.eñ kīmiyā ho jaa.eñ 

ab ke gar tū mile to ham tujh se 

aise lipTeñ tirī qabā ho jaa.eñ 

bandagī ham ne chhoḌ dī hai 'farāz' 

kyā kareñ log jab ḳhudā ho jaa.eñ 

aañkh se duur na ho dil se utar jā.egā 

vaqt kā kyā hai guzartā hai guzar jā.egā 

itnā mānūs na ho ḳhalvat-e-ġham se apnī 

tū kabhī ḳhud ko bhī dekhegā to Dar jā.egā 

Dūbte Dūbte kashtī ko uchhālā de duuñ 

maiñ nahīñ koī to sāhil pe utar jā.egā 

zindagī terī atā hai to ye jaane vaalā 

terī baḳhshish tirī dahlīz pe dhar jā.egā 

zabt lāzim hai magar dukh hai qayāmat kā 'farāz' 

zālim ab ke bhī na ro.egā to mar jā.egā 

zindagī se yahī gila hai mujhe 

tū bahut der se milā hai mujhe 

tū mohabbat se koī chaal to chal 

haar jaane kā hausla hai mujhe 

dil dhaḌaktā nahīñ Tapaktā hai 

kal jo ḳhvāhish thī aabla hai mujhe 

ham-safar chāhiye hujūm nahīñ 

ik musāfir bhī qāfila hai mujhe 

kohkan ho ki qais ho ki 'farāz' 

sab meñ ik shaḳhs hī milā hai mujhe


abhī kuchh aur karishme ġhazal ke dekhte haiñ 

'farāz' ab zarā lahja badal ke dekhte haiñ 

judā.iyāñ to muqaddar haiñ phir bhī jān-e-safar 

kuchh aur duur zarā saath chal ke dekhte haiñ 

rah-e-vafā meñ harīf-e-ḳhirām koī to ho 

so apne aap se aage nikal ke dekhte haiñ 

tū sāmne hai to phir kyuuñ yaqīñ nahīñ aatā 

ye baar baar jo āñkhoñ ko mal ke dekhte haiñ 

ye kaun log haiñ maujūd terī mahfil meñ 

jo lālachoñ se tujhe mujh ko jal ke dekhte haiñ 

ye qurb kyā hai ki yak-jāñ hue na duur rahe 

hazār ek hī qālib meñ Dhal ke dekhte haiñ 

na tujh ko maat huī hai na mujh ko maat huī 

so ab ke donoñ hī chāleñ badal ke dekhte haiñ 

ye kaun hai sar-e-sāhil ki Dūbne vaale 

samundaroñ kī tahoñ se uchhal ke dekhte haiñ 

abhī talak to na kundan hue na raakh hue 

ham apnī aag meñ har roz jal ke dekhte haiñ 

bahut dinoñ se nahīñ hai kuchh us kī ḳhair-ḳhabar 

chalo 'farāz' ko ai yaar chal ke dekhte haiñ 


silsile toḌ gayā vo sabhī jaate jaate 

varna itne to marāsim the ki aate jaate 

shikva-e-zulmat-e-shab se to kahīñ behtar thā 

apne hisse kī koī sham.a jalāte jaate 

kitnā āsāñ thā tire hijr meñ marnā jānāñ 

phir bhī ik umr lagī jaan se jaate jaate 

jashn-e-maqtal hī na barpā huā varna ham bhī 

pā-ba-jaulāñ hī sahī nāchte gaate jaate 

is kī vo jaane use pās-e-vafā thā ki na thā 

tum 'farāz' apnī taraf se to nibhāte jaate 

dost ban kar bhī nahīñ saath nibhāne vaalā 

vahī andāz hai zālim kā zamāne vaalā 

ab use log samajhte haiñ giraftār mirā 

saḳht nādim hai mujhe daam meñ laane vaalā 

sub.h-dam chhoḌ gayā nik.hat-e-gul kī sūrat 

raat ko ġhuncha-e-dil meñ simaT aane vaalā 

kyā kaheñ kitne marāsim the hamāre us se 

vo jo ik shaḳhs hai muñh pher ke jaane vaalā 

tere hote hue aa jaatī thī saarī duniyā 

aaj tanhā huuñ to koī nahīñ aane vaalā 

muntazir kis kā huuñ TuuTī huī dahlīz pe maiñ 

kaun aa.egā yahāñ kaun hai aane vaalā 

kyā ḳhabar thī jo mirī jaañ meñ ghulā hai itnā 

hai vahī mujh ko sar-e-dār bhī laane vaalā 

maiñ ne dekhā hai bahāroñ meñ chaman ko jalte 

hai koī ḳhvāb kī tābīr batāne vaalā 

tum takalluf ko bhī iḳhlās samajhte ho 'farāz' 

dost hotā nahīñ har haath milāne vaalā 
qurbat bhī nahīñ dil se utar bhī nahīñ jaatā 

vo shaḳhs koī faisla kar bhī nahīñ jaatā 

āñkheñ haiñ ki ḳhālī nahīñ rahtī haiñ lahū se 

aur zaḳhm-e-judā.ī hai ki bhar bhī nahīñ jaatā 

vo rāhat-e-jāñ hai magar is dar-badarī meñ 

aisā hai ki ab dhyān udhar bhī nahīñ jaatā 

ham dohrī aziyyat ke giraftār musāfir 

paañv bhī haiñ shal shauq-e-safar bhī nahīñ jaatā 

dil ko tirī chāhat pe bharosa bhī bahut hai 

aur tujh se bichhaḌ jaane kā Dar bhī nahīñ jaatā 

pāgal hue jaate ho 'farāz' us se mile kyā 

itnī sī ḳhushī se koī mar bhī nahīñ jaatā 


ab ke tajdīd-e-vafā kā nahīñ imkāñ jānāñ 

yaad kyā tujh ko dilā.eñ tirā paimāñ jānāñ 

yūñhī mausam kī adā dekh ke yaad aayā hai 

kis qadar jald badal jaate haiñ insāñ jānāñ 

zindagī terī atā thī so tire naam kī hai 

ham ne jaise bhī basar kī tirā ehsāñ jānāñ 

dil ye kahtā hai ki shāyad hai fasurda tū bhī 

dil kī kyā baat kareñ dil to hai nādāñ jānāñ 

avval avval kī mohabbat ke nashe yaad to kar 

be-piye bhī tirā chehra thā gulistāñ jānāñ 

āḳhir āḳhir to ye aalam hai ki ab hosh nahīñ 

rag-e-mīnā sulag uTThī ki rag-e-jāñ jānāñ 

muddatoñ se yahī aalam na tavaqqo na umiid 

dil pukāre hī chalā jaatā hai jānāñ jānāñ 

ham bhī kyā saada the ham ne bhī samajh rakkhā thā 

ġham-e-daurāñ se judā hai ġham-e-jānāñ jānāñ 

ab ke kuchh aisī sajī mahfil-e-yārāñ jānāñ 

sar-ba-zānū hai koī sar-ba-garebāñ jānāñ 

har koī apnī hī āvāz se kaañp uThtā hai 

har koī apne hī saa.e se hirāsāñ jānāñ 

jis ko dekho vahī zanjīr-ba-pā lagtā hai 

shahr kā shahr huā dāḳhil-e-zindāñ jānāñ 

ab tirā zikr bhī shāyad hī ġhazal meñ aa.e 

aur se aur hue dard ke unvāñ jānāñ 

ham ki rūThī huī rut ko bhī manā lete the 

ham ne dekhā hī na thā mausam-e-hijrāñ jānāñ 

hosh aayā to sabhī ḳhvāb the reza reza 

jaise uḌte hue aurāq-e-pareshāñ jānāñ 

āshiqī meñ 'mīr' jaise ḳhvāb mat dekhā karo 

bāvle ho jāoge mahtāb mat dekhā karo 

jasta jasta paḌh liyā karnā mazāmīn-e-vafā 

par kitāb-e-ishq kā har baab mat dekhā karo 

is tamāshe meñ ulaT jaatī haiñ aksar kashtiyāñ 

Dūbne vāloñ ko zer-e-āb mat dekhā karo 

mai-kade meñ kyā takalluf mai-kashī meñ kyā hijāb 

bazm-e-sāqī meñ adab ādāb mat dekhā karo 

ham se durveshoñ ke ghar aao to yāroñ kī tarah 

har jagah ḳhas-ḳhāna o barfāb mat dekhā karo 

māñge-tāñge kī qabā.eñ der tak rahtī nahīñ 

yaar logoñ ke laqab-alqāb mat dekhā karo 

tishnagī meñ lab bhigo lenā bhī kaafī hai 'farāz' 

jaam meñ sahbā hai yā zahrāb mat dekhā karo 

us ko judā hue bhī zamāna bahut huā 

ab kyā kaheñ ye qissa purānā bahut huā 

Dhaltī na thī kisī bhī jatan se shab-e-firāq 

ai marg-e-nā-gahāñ tirā aanā bahut huā 

ham ḳhuld se nikal to ga.e haiñ par ai ḳhudā 

itne se vāqiye kā fasāna bahut huā 

ab ham haiñ aur saare zamāne kī dushmanī 

us se zarā sā rabt baḌhānā bahut huā 

ab kyuuñ na zindagī pe mohabbat ko vaar deñ 

is āshiqī meñ jaan se jaanā bahut huā 

ab tak to dil kā dil se ta.āruf na ho sakā 

maanā ki us se milnā milānā bahut huā 

kyā kyā na ham ḳharāb hue haiñ magar ye dil 

ai yād-e-yār terā Thikāna bahut huā 

kahtā thā nāsehoñ se mire muñh na aa.iyo 

phir kyā thā ek hū kā bahāna bahut huā 

lo phir tire laboñ pe usī bevafā kā zikr 

ahmad-'farāz' tujh se kahā nā bahut huā 

har koī dil kī hathelī pe hai sahrā rakkhe 

kis ko sairāb kare vo kise pyāsā rakkhe 

umr bhar kaun nibhātā hai ta.alluq itnā 

ai mirī jaan ke dushman tujhe allāh rakkhe 

ham ko achchhā nahīñ lagtā koī hamnām tirā 

koī tujh sā ho to phir naam bhī tujh sā rakkhe 

dil bhī pāgal hai ki us shaḳhs se vābasta hai 

jo kisī aur kā hone de na apnā rakkhe 

kam nahīñ tama-e-ibādat bhī to hirs-e-zar se 

faqr to vo hai ki jo diin na duniyā rakkhe 

hañs na itnā bhī faqīroñ ke akele-pan par 

jā ḳhudā merī tarah tujh ko bhī tanhā rakkhe 

ye qanā.at hai itā.at hai ki chāhat hai 'farāz' 

ham to raazī haiñ vo jis haal meñ jaisā rakkhe 

ab aur kyā kisī se marāsim baḌhā.eñ ham 

ye bhī bahut hai tujh ko agar bhuul jaa.eñ ham 

sahrā-e-zindagī meñ koī dūsrā na thā 

sunte rahe haiñ aap hī apnī sadā.eñ ham 

is zindagī meñ itnī farāġhat kise nasīb 

itnā na yaad aa ki tujhe bhuul jaa.eñ ham 

tū itnī dil-zada to na thī ai shab-e-firāq 

aa tere rāste meñ sitāre luTā.eñ ham 

vo log ab kahāñ haiñ jo kahte the kal 'farāz' 

he he ḳhudā-na-karda tujhe bhī rulā.eñ ham

sāmne us ke kabhī us kī satā.ish nahīñ kī 

dil ne chāhā bhī agar hoñToñ ne jumbish nahīñ kī 

ahl-e-mahfil pe kab ahvāl khulā hai apnā 

maiñ bhī ḳhāmosh rahā us ne bhī pursish nahīñ kī 

jis qadar us se ta'alluq thā chalā jaatā hai 

us kā kyā ranj ho jis kī kabhī ḳhvāhish nahīñ kī 

ye bhī kyā kam hai ki donoñ kā bharam qaa.em hai 

us ne baḳhshish nahīñ kī ham ne guzārish nahīñ kī 

ik to ham ko adab ādāb ne pyāsā rakkhā 

us pe mahfil meñ surāhī ne bhī gardish nahīñ kī 

ham ki dukh oḌh ke ḳhalvat meñ paḌe rahte haiñ 

ham ne bāzār meñ zaḳhmoñ kī numā.ish nahīñ kī 

ai mire abr-e-karam dekh ye vīrāna-e-jāñ 

kyā kisī dasht pe tū ne kabhī bārish nahīñ kī 

kaT mare apne qabīle kī hifāzat ke liye 

maqtal-e-shahr meñ Thahre rahe jumbish nahīñ kī 

vo hameñ bhuul gayā ho to ajab kyā hai 'farāz' 

ham ne bhī mel-mulāqāt kī koshish nahīñ kī 

dukh fasāna nahīñ ki tujh se kaheñ 

dil bhī maanā nahīñ ki tujh se kaheñ 

aaj tak apnī bekalī kā sabab 

ḳhud bhī jaanā nahīñ ki tujh se kaheñ 

be-tarah hāl-e-dil hai aur tujh se 

dostāna nahīñ ki tujh se kaheñ 

ek tū harf-e-āshnā thā magar 

ab zamāna nahīñ ki tujh se kaheñ 

qāsidā ham faqīr logoñ kā 

ik Thikāna nahīñ ki tujh se kaheñ 

ai ḳhudā dard-e-dil hai baḳhshish-e-dost 

āb-o-dāna nahīñ ki tujh se kaheñ 

ab to apnā bhī us galī meñ 'farāz' 

aanā jaanā nahīñ ki tujh se kaheñ 

us ne sukūt-e-shab meñ bhī apnā payām rakh diyā 

hijr kī raat baam par māh-e-tamām rakh diyā 

āmad-e-dost kī naved kū-e-vafā meñ aam thī 

maiñ ne bhī ik charāġh sā dil sar-e-shām rakh diyā 

shiddat-e-tishnagī meñ bhī ġhairat-e-mai-kashī rahī 

us ne jo pher lī nazar maiñ ne bhī jaam rakh diyā 

us ne nazar nazar meñ hī aise bhale suḳhan kahe 

maiñ ne to us ke paañv meñ saarā kalām rakh diyā 

dekho ye mere ḳhvāb the dekho ye mere zaḳhm haiñ 

maiñ ne to sab hisāb-e-jāñ bar-sar-e-ām rakh diyā 

ab ke bahār ne bhī kiiñ aisī sharārteñ ki bas 

kabk-e-darī kī chaal meñ terā ḳhirām rakh diyā 

jo bhī milā usī kā dil halqa-ba-gosh-e-yār thā 

us ne to saare shahr ko kar ke ġhulām rakh diyā 

aur 'farāz' chāhiyeñ kitnī mohabbateñ tujhe 

maaoñ ne tere naam par bachchoñ kā naam rakh diyā 

jis samt bhi dekhun nazar aata hai ki tum ho 

ai jaan-e-jahan ye koi tum sa hai ki tum ho 

ye KHwab hai KHushbu hai ki jhonka hai ki pal hai 

ye dhund hai baadal hai ki saya hai ki tum ho 

is did ki saat mein kai rang hain larzan 

main hun ki koi aur hai duniya hai ki tum ho 

dekho ye kisi aur ki aankhen hain ki meri 

dekhun ye kisi aur ka chehra hai ki tum ho 

ye umr-e-gurezan kahin Thahre to ye jaanun 

har sans mein mujh ko yahi lagta hai ki tum ho 

har bazm mein mauzu-e-suKHan dil-zadagan ka 

ab kaun hai shirin hai ki laila hai ki tum ho 

ek dard ka phaila hua sahra hai ki main hun 

ek mauj mein aaya hua dariya hai ki tum ho 

wo waqt na aae ki dil-e-zar bhi soche 

is shahr mein tanha koi hum sa hai ki tum ho 

aabaad hum aashufta-saron se nahin maqtal 

ye rasm abhi shahr mein zinda hai ki tum ho 

ai jaan-e-'faraaz' itni bhi taufiq kise thi 

hum ko gham-e-hasti bhi gawara hai ki tum ho 

karūñ na yaad magar kis tarah bhulā.ūñ use 

ġhazal bahāna karūñ aur gungunā.ūñ use 

vo ḳhaar ḳhaar hai shāḳh-e-gulāb kī mānind 

maiñ zaḳhm zaḳhm huuñ phir bhī gale lagā.ūñ use 

ye log tazkire karte haiñ apne logoñ ke 

maiñ kaise baat karūñ ab kahāñ se lā.ūñ use 

magar vo zūd-farāmosh zūd-ranj bhī hai 

ki ruuTh jaa.e agar yaad kuchh dilā.ūñ use 

vahī jo daulat-e-dil hai vahī jo rāhat-e-jāñ 

tumhārī baat pe ai nāseho gañvā.ūñ use 

jo ham-safar sar-e-manzil bichhaḌ rahā hai 'farāz' 

ajab nahīñ hai agar yaad bhī na aa.uuñ use 

guftugū achchhī lagī zauq-e-nazar achchhā lagā 

muddatoñ ke baad koī ham-safar achchhā lagā 

dil kā dukh jaanā to dil kā mas.ala hai par hameñ 

us kā hañs denā hamāre haal par achchhā lagā 

har tarah kī be-sar-o-sāmāniyoñ ke bāvajūd 

aaj vo aayā to mujh ko apnā ghar achchhā lagā 

bāġhbāñ gulchīñ ko chāhe jo kahe ham ko to phuul 

shāḳh se baḌh kar kaf-e-dildār par achchhā lagā 

koī maqtal meñ na pahuñchā kaun zālim thā jise 

teġh-e-qātil se ziyāda apnā sar achchhā lagā 

ham bhī qaa.il haiñ vafā meñ ustuvārī ke magar 

koī pūchhe kaun kis ko umr bhar achchhā lagā 

apnī apnī chāhateñ haiñ log ab jo bhī kaheñ 

ik parī-paikar ko ik āshufta-sar achchhā lagā 

'mīr' ke mānind aksar ziist kartā thā 'farāz' 

thā to vo dīvāna sā shā.ir magar achchhā lagā 

rog aise bhī ġham-e-yār se lag jaate haiñ 

dar se uThte haiñ to dīvār se lag jaate haiñ 

ishq āġhāz meñ halkī sī ḳhalish rakhtā hai 

baad meñ saikḌoñ āzār se lag jaate haiñ 

pahle pahle havas ik-ādh dukāñ kholtī hai 

phir to bāzār ke bāzār se lag jaate haiñ 

bebasī bhī kabhī qurbat kā sabab bantī hai 

ro na paa.eñ to gale yaar se lag jaate haiñ 

katraneñ ġham kī jo galiyoñ meñ uḌī phirtī haiñ 

ghar meñ le aao to ambār se lag jaate haiñ 

daaġh dāman ke hoñ dil ke hoñ ki chehre ke 'farāz' 

kuchh nishāñ umr kī raftār se lag jaate haiñ 

terī bāteñ hī sunāne aa.e 

dost bhī dil hī dukhāne aa.e 

phuul khilte haiñ to ham sochte haiñ 

tere aane ke zamāne aa.e 

aisī kuchh chup sī lagī hai jaise 

ham tujhe haal sunāne aa.e 

ishq tanhā hai sar-e-manzil-e-ġham 

kaun ye bojh uThāne aa.e 

ajnabī dost hameñ dekh ki ham 

kuchh tujhe yaad dilāne aa.e 

dil dhaḌaktā hai safar ke hañgām 

kaash phir koī bulāne aa.e 

ab to rone se bhī dil dukhtā hai 

shāyad ab hosh Thikāne aa.e 

kyā kahīñ phir koī bastī ujḌī 

log kyuuñ jashn manāne aa.e 

so raho maut ke pahlū meñ 'farāz' 

niiñd kis vaqt na jaane aa.e 

qurbatoñ meñ bhī judā.ī ke zamāne māñge 

dil vo be-mehr ki rone ke bahāne māñge 

ham na hote to kisī aur ke charche hote 

ḳhilqat-e-shahr to kahne ko fasāne māñge 

yahī dil thā ki tarastā thā marāsim ke liye 

ab yahī tark-e-ta.alluq ke bahāne māñge 

apnā ye haal ki jī haar chuke luT bhī chuke 

aur mohabbat vahī andāz purāne māñge 

zindagī ham tire dāġhoñ se rahe sharminda 

aur tū hai ki sadā ā.īna-ḳhāne māñge 

dil kisī haal pe qaane hī nahīñ jān-e-'farāz' 

mil ga.e tum bhī to kyā aur na jaane māñge 

aisā hai ki sab ḳhvāb musalsal nahīñ hote 

jo aaj to hote haiñ magar kal nahīñ hote 

andar kī fazāoñ ke karishme bhī ajab haiñ 

meñh TuuT ke barse bhī to bādal nahīñ hote 

kuchh mushkileñ aisī haiñ ki āsāñ nahīñ hotīñ 

kuchh aise muamme haiñ kabhī hal nahīñ hote 

shā.istagī-e-ġham ke sabab āñkhoñ ke sahrā 

namnāk to ho jaate haiñ jal-thal nahīñ hote 

kaise hī talātum hoñ magar qulzum-e-jāñ meñ 

kuchh yād-jazīre haiñ ki ojhal nahīñ hote 

ushshāq ke mānind ka.ī ahl-e-havas bhī 

pāgal to nazar aate haiñ pāgal nahīñ hote 

sab ḳhvāhisheñ puurī hoñ 'farāz' aisā nahīñ hai 

jaise ka.ī ash.ār mukammal nahīñ hote 

sho.ala thā jal-bujhā huuñ havā.eñ mujhe na do 

maiñ kab kā jā chukā huuñ sadā.eñ mujhe na do 

jo zahr pī chukā huuñ tumhīñ ne mujhe diyā 

ab tum to zindagī kī duā.eñ mujhe na do 

ye bhī baḌā karam hai salāmat hai jism abhī 

ai ḳhusravān-e-shahr qabā.eñ mujhe na do 

aisā na ho kabhī ki palaT kar na aa sakūñ 

har baar duur jā ke sadā.eñ mujhe na do 

kab mujh ko e'tirāf-e-mohabbat na thā 'farāz' 

kab maiñ ne ye kahā hai sazā.eñ mujhe na do

agarche zor havāoñ ne Daal rakkhā hai 

magar charāġh ne lau ko sambhāl rakkhā hai 

mohabbatoñ meñ to milnā hai yā ujaḌ jaanā 

mizāj-e-ishq meñ kab e'tidāl rakkhā hai 

havā meñ nashsha hī nashsha fazā meñ rañg hī rañg 

ye kis ne pairahan apnā uchhāl rakkhā hai 

bhale dinoñ kā bharosā hī kyā raheñ na raheñ 

so maiñ ne rishta-e-ġham ko bahāl rakkhā hai 

ham aise sāda-diloñ ko vo dost ho ki ḳhudā 

sabhī ne vāda-e-fardā pe Taal rakkhā hai 

hisāb-e-lutf-e-harīfāñ kiyā hai jab to khulā 

ki dostoñ ne ziyāda ḳhayāl rakkhā hai 

bharī bahār meñ ik shāḳh par khilā hai gulāb 

ki jaise tū ne hathelī pe gaal rakkhā hai 

'farāz' ishq kī duniyā to ḳhūb-sūrat thī 

ye kis ne fitna-e-hijr-o-visāl rakkhā hai 

kaThin hai rāhguzar thoḌī duur saath chalo 

bahut kaḌā hai safar thoḌī duur saath chalo 

tamām umr kahāñ koī saath detā hai 

ye jāntā huuñ magar thoḌī duur saath chalo 

nashe meñ chuur huuñ maiñ bhī tumheñ bhī hosh nahīñ 

baḌā maza ho agar thoḌī duur saath chalo 

ye ek shab kī mulāqāt bhī ġhanīmat hai 

kise hai kal kī ḳhabar thoḌī duur saath chalo 

abhī to jaag rahe haiñ charāġh rāhoñ ke 

abhī hai duur sahar thoḌī duur saath chalo 

tavāf-e-manzil-e-jānāñ hameñ bhī karnā hai 

'farāz' tum bhī agar thoḌī duur saath chalo

na harīf-e-jāñ na sharīk-e-ġham shab-e-intizār koī to ho 

kise bazm-e-shauq meñ laa.eñ ham dil-e-be-qarār koī to ho 

kise zindagī hai aziiz ab kise ārzū-e-shab-e-tarab 

magar ai nigār-e-vafā talab tirā e'tibār koī to ho 

kahīñ tār-e-dāman-e-gul mile to ye maan leñ ki chaman khile 

ki nishān fasl-e-bahār kā sar-e-shāḳh-sār koī to ho 

ye udaas udaas se baam o dar ye ujaaḌ ujaaḌ sī rah-guzar 

chalo ham nahīñ na sahī magar sar-e-kū-e-yār koī to ho 

ye sukūn-e-jāñ kī ghaḌī Dhale to charāġh-e-dil hī na bujh chale 

vo balā se ho ġham-e-ishq yā ġham-e-rozgār koī to ho 

sar-e-maqtal-e-shab-e-ārzū rahe kuchh to ishq kī aabrū 

jo nahīñ adū to 'farāz' tū ki nasīb-e-dār koī to ho

ye kyā ki sab se bayāñ dil kī hālateñ karnī 

'farāz' tujh ko na aa.iiñ mohabbateñ karnī 

ye qurb kyā hai ki tū sāmne hai aur hameñ 

shumār abhī se judā.ī kī sā.ateñ karnī 

koī ḳhudā ho ki patthar jise bhī ham chāheñ 

tamām umr usī kī ibādateñ karnī 

sab apne apne qarīne se muntazir us ke 

kisī ko shukr kisī ko shikāyateñ karnī 

ham apne dil se hī majbūr aur logoñ ko 

zarā sī baat pe barpā qayāmateñ karnī 

mileñ jab un se to mub.ham sī guftugū karnā 

phir apne aap se sau sau vazāhateñ karnī 

ye log kaise magar dushmanī nibāhte haiñ 

hameñ to raas na aa.iiñ mohabbateñ karnī 

kabhī 'farāz' na.e mausamoñ meñ ro denā 

kabhī talāsh purānī rifāqateñ karnī 

phir usī rahguzār par shāyad 

ham kabhī mil sakeñ magar shāyad 

jin ke ham muntazir rahe un ko 

mil ga.e aur ham-safar shāyad 

jān-pahchān se bhī kyā hogā 

phir bhī ai dost ġhaur kar shāyad 

ajnabiyyat kī dhund chhaT jaa.e 

chamak uTThe tirī nazar shāyad 

zindagī bhar lahū rulā.egī 

yād-e-yārān-e-be-ḳhabar shāyad 

jo bhī bichhḌe vo kab mile haiñ 'farāz' 

phir bhī tū intizār kar shāyad 

tujh se mil kar to ye lagtā hai ki ai ajnabī dost 

tū mirī pahlī mohabbat thī mirī āḳhirī dost 

log har baat kā afsāna banā dete haiñ 

ye to duniyā hai mirī jaañ ka.ī dushman ka.ī dost 

tere qāmat se bhī lipTī hai amar-bel koī 

merī chāhat ko bhī duniyā kī nazar khā ga.ī dost 

yaad aa.ī hai to phir TuuT ke yaad aa.ī hai 

koī guzrī huī manzil koī bhūlī huī dost 

ab bhī aa.e ho to ehsān tumhārā lekin 

vo qayāmat jo guzarnī thī guzar bhī ga.ī dost 

tere lahje kī thakan meñ tirā dil shāmil hai 

aisā lagtā hai judā.ī kī ghaḌī aa ga.ī dost 

bārish-e-sañg kā mausam hai mire shahr meñ to 

tū ye shīshe sā badan le ke kahāñ aa ga.ī dost 

maiñ use ahd-shikan kaise samajh luuñ jis ne 

āḳhirī ḳhat meñ ye likkhā thā faqat aap kī dost 

tujhe hai mashq-e-sitam kā malāl vaise hī 

hamārī jaan thī jaañ par vabāl vaise hī 

chalā thā zikr zamāne kī bevafā.ī kā 

so aa gayā hai tumhārā ḳhayāl vaise hī 

ham aa ga.e haiñ tah-e-dām to nasīb apnā 

vagarna us ne to pheñkā thā jaal vaise hī 

maiñ roknā hī nahīñ chāhtā thā vaar us kā 

girī nahīñ mire hāthoñ se Dhaal vaise hī 

zamāna ham se bhalā dushmanī to kyā rakhtā 

so kar gayā hai hameñ pā.emāl vaise hī 

mujhe bhī shauq na thā dāstāñ sunāne kā 

'farāz' us ne bhī pūchhā thā haal vaise hī 

juz tire koī bhī din raat na jaane mere 

tū kahāñ hai magar ai dost purāne mere 

tū bhī ḳhushbū hai magar merā tajassus bekār 

barg-e-āvāra kī mānind Thikāne mere 

sham.a kī lau thī ki vo tū thā magar hijr kī raat 

der tak rotā rahā koī sirhāne mere 

ḳhalq kī be-ḳhabarī hai ki mirī rusvā.ī 

log mujh ko hī sunāte haiñ fasāne mere 

luT ke bhī ḳhush huuñ ki ashkoñ se bharā hai dāman 

dekh ġhārat-gar-e-dil ye bhī ḳhazāne mere 

aaj ik aur baras biit gayā us ke baġhair 

jis ke hote hue hote the zamāne mere 

kaash tū bhī merī āvāz kahīñ suntā ho 

phir pukārā hai tujhe dil kī sadā ne mere 

kaash tū bhī kabhī aa jaa.e masīhā.ī ko 

log aate haiñ bahut dil ko dukhāne mere 

kaash auroñ kī tarah maiñ bhī kabhī kah saktā 

baat sun lī hai mirī aaj ḳhudā ne mere 

tū hai kis haal meñ ai zūd-farāmosh mire 

mujh ko to chhīn liyā ahd-e-vafā ne mere 

chārā-gar yuuñ to bahut haiñ magar ai jān-e-'farāz' 

juz tire aur koī zaḳhm na jaane mere

sāqiyā ek nazar jaam se pahle pahle 

ham ko jaanā hai kahīñ shaam se pahle pahle 

nau-giraftār-e-vafā sa.i-e-rihā.ī hai abas 

ham bhī uljhe the bahut daam se pahle pahle 

ḳhush ho ai dil ki mohabbat to nibhā dī tū ne 

log ujaḌ jaate haiñ anjām se pahle pahle 

ab tire zikr pe ham baat badal dete haiñ 

kitnī raġhbat thī tire naam se pahle pahle 

sāmne umr paḌī hai shab-e-tanhā.ī kī 

vo mujhe chhoḌ gayā shaam se pahle pahle 

kitnā achchhā thā ki ham bhī jiyā karte the 'farāz' 

ġhair-mārūf se gumnām se pahle pahle 

avval avval kī dostī hai abhī 

ik ġhazal hai ki ho rahī hai abhī 

maiñ bhī shahr-e-vafā meñ nau-vārid 

vo bhī ruk ruk ke chal rahī hai abhī 

maiñ bhī aisā kahāñ kā zūd-shanās 

vo bhī lagtā hai sochtī hai abhī 

dil kī vāraftagī hai apnī jagah 

phir bhī kuchh ehtiyāt sī hai abhī 

garche pahlā sā ijtināb nahīñ 

phir bhī kam kam supurdagī hai abhī 

kaisā mausam hai kuchh nahīñ khultā 

būñdā-bāñdī bhī dhuup bhī hai abhī 

ḳhud-kalāmī meñ kab ye nashsha thā 

jis tarah rū-ba-rū koī hai abhī 

qurbateñ laakh ḳhūb-sūrat hoñ 

dūriyoñ meñ bhī dilkashī hai abhī 

fasl-e-gul meñ bahār pahlā gulāb 

kis kī zulfoñ meñ Tāñktī hai abhī 

muddateñ ho ga.iiñ 'farāz' magar 

vo jo dīvāngī ki thī hai abhī 

huī hai shaam to āñkhoñ meñ bas gayā phir tū 

kahāñ gayā hai mire shahr ke musāfir tū 

mirī misāl ki ik naḳhl-e-ḳhushk-e-sahrā huuñ 

tirā ḳhayāl ki shāḳh-e-chaman kā taa.ir tū 

maiñ jāntā huuñ ki duniyā tujhe badal degī 

maiñ māntā huuñ ki aisā nahīñ ba-zāhir tū 

hañsī-ḳhushī se bichhaḌ jā agar bichhaḌnā hai 

ye har maqām pe kyā sochtā hai āḳhir tū 

fazā udaas hai rut muzmahil hai maiñ chup huuñ 

jo ho sake to chalā aa kisī kī ḳhātir tū 

'farāz' tū ne use mushkiloñ meñ Daal diyā 

zamāna sāhab-e-zar aur sirf shā.er tū 

ḳhāmosh ho kyuuñ dād-e-jafā kyuuñ nahīñ dete 

bismil ho to qātil ko duā kyuuñ nahīñ dete 



vahshat kā sabab rauzan-e-zindāñ to nahīñ hai 

mehr o mah o anjum ko bujhā kyuuñ nahīñ dete 



ik ye bhī to andāz-e-ilāj-e-ġham-e-jāñ hai 

ai chāragaro dard baḌhā kyuuñ nahīñ dete 



munsif ho agar tum to kab insāf karoge 

mujrim haiñ agar ham to sazā kyuuñ nahīñ dete 



rahzan ho to hāzir hai matā-e-dil-o-jāñ bhī 

rahbar ho to manzil kā pata kyuuñ nahīñ dete 



kyā biit ga.ī ab ke 'farāz' ahl-e-chaman par 

yārān-e-qafas mujh ko sadā kyuuñ nahīñ dete 

aise chup haiñ ki ye manzil bhī kaḌī ho jaise 

terā milnā bhī judā.ī kī ghaḌī ho jaise 

apne hī saa.e se har gaam laraz jaatā huuñ 

rāste meñ koī dīvār khaḌī ho jaise 

kitne nādāñ haiñ tire bhūlne vaale ki tujhe 

yaad karne ke liye umr paḌī ho jaise 

tere māthe kī shikan pahle bhī dekhī thī magar 

ye girah ab ke mire dil meñ paḌī ho jaise 

manzileñ duur bhī haiñ manzileñ nazdīk bhī haiñ 

apne hī paañv meñ zanjīr paḌī ho jaise 

aaj dil khol ke ro.e haiñ to yuuñ ḳhush haiñ 'farāz' 

chand lamhoñ kī ye rāhat bhī baḌī ho jaise 

tere qarīb aa ke baḌī uljhanoñ meñ huuñ 

maiñ dushmanoñ meñ huuñ ki tire dostoñ meñ huuñ 

mujh se gurez-pā hai to har rāsta badal 

maiñ sañg-e-rāh huuñ to sabhī rāstoñ meñ huuñ 

tū aa chukā hai sat.h pe kab se ḳhabar nahīñ 

bedard maiñ abhī unhīñ gahrā.iyoñ meñ huuñ 

ai yār-e-ḳhush-dayār tujhe kyā ḳhabar ki maiñ 

kab se udāsiyoñ ke ghane jañgaloñ meñ huuñ 

tū luuT kar bhī ahl-e-tamannā ko ḳhush nahīñ 

yaañ luT ke bhī vafā ke inhī qāfiloñ meñ huuñ 

badlā na mere baad bhī mauzū-e-guftugū 

maiñ jā chukā huuñ phir bhī tirī mahfiloñ meñ huuñ 

mujh se bichhaḌ ke tū bhī to ro.egā umr bhar 

ye soch le ki maiñ bhī tirī ḳhvāhishoñ meñ huuñ 

tū hañs rahā hai mujh pe mirā haal dekh kar 

aur phir bhī maiñ sharīk tire qahqahoñ meñ huuñ 

ḳhud hī misāl-e-lāla-e-sahrā lahū lahū 

aur ḳhud 'farāz' apne tamāshā.iyoñ meñ huuñ

is qadar musalsal thiiñ shiddateñ judā.ī kī 

aaj pahlī baar us se maiñ ne bevafā.ī kī 

varna ab talak yuuñ thā ḳhvāhishoñ kī bārish meñ 

yā to TuuT kar royā yā ġhazal-sarā.ī kī 

taj diyā thā kal jin ko ham ne terī chāhat meñ 

aaj un se majbūran taaza āshnā.ī kī 

ho chalā thā jab mujh ko iḳhtilāf apne se 

tū ne kis ghaḌī zālim merī ham-navā.ī kī 

tark kar chuke qāsid kū-e-nā-murādāñ ko 

kaun ab ḳhabar laave shahr-e-āshnā.ī kī 

tanz o ta.ana o tohmat sab hunar haiñ nāseh ke 

aap se koī pūchhe ham ne kyā burā.ī kī 

phir qafas meñ shor uTThā qaidiyoñ kā aur sayyād 

dekhnā uḌā degā phir ḳhabar rihā.ī kī 

dukh huā jab us dar par kal 'farāz' ko dekhā 

laakh aib the us meñ ḳhū na thī gadā.ī kī 

kyā aise kam-suḳhan se koī guftugū kare 

jo mustaqil sukūt se dil ko lahū kare 

ab to hameñ bhī tark-e-marāsim kā dukh nahīñ 

par dil ye chāhtā hai ki āġhāz tū kare 

tere baġhair bhī to ġhanīmat hai zindagī 

ḳhud ko gañvā ke kaun tirī justujū kare 

ab to ye aarzū hai ki vo zaḳhm khā.iye 

tā-zindagī ye dil na koī aarzū kare 

tujh ko bhulā ke dil hai vo sharminda-e-nazar 

ab koī hādsa hī tire rū-ba-rū kare 

chup-chāp apnī aag meñ jalte raho 'farāz' 

duniyā to arz-e-hāl se be-ābrū kare 

maiñ to maqtal meñ bhī qismat kā sikandar niklā 

qur.a-e-fāl mire naam kā aksar niklā 

thā jinheñ zo.am vo dariyā bhī mujhī meñ Duube 

maiñ ki sahrā nazar aatā thā samundar niklā 

maiñ ne us jān-e-bahārāñ ko bahut yaad kiyā 

jab koī phuul mirī shāḳh-e-hunar par niklā 

shahr-vāloñ kī mohabbat kā maiñ qaa.el huuñ magar 

maiñ ne jis haath ko chūmā vahī ḳhanjar niklā 

tū yahīñ haar gayā hai mire buzdil dushman 

mujh se tanhā ke muqābil tirā lashkar niklā 

maiñ ki sahrā-e-mohabbat kā musāfir thā 'farāz' 

ek jhoñkā thā ki ḳhushbū ke safar par niklā 